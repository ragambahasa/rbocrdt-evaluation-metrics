Puniki wantah utsaha saking Balai Bahasa Provinsi Bali nagingin kawentenan buku-buku sane kaanggen bahan bacaan literasi ring para janane, utamanyane ring jagat pendidikan. Ngwentenang buku anggen bahan bacaan wantah utsaha anggen nglimbakang literasi. Ngwentenang bahan bacaan literasi sakadi satua mawiguna pisan anggen nincapang arsa ngwacen ring alit-alite miwah anggen numbuhang budi pekerti. Pinaka pahan utama anggen numbuhang karakter becik miwah pikayunan ngwacen ring alit-alite patut kaupapira saking anom, punika kakawitin saking kulawarga, sekolah, kantos ring para janane. Pakarsan ngwacen sane akeh ring para janane, kasokong antuk kawentenan bahan bacaan sane becik miwah dangan kapolihang, pacang nincapang budaya ngwacen miwah nulis, inggih punika ring sekolah rauh ring para janane. Saking kawagedan antuk ngwacen puniki, literasi dasar minakadi numerasi, sains, finansial, digital, miwah budaya prasida kaupapira tur kalimbakang. Metunyane buku puniki madue tetujon mangda dados piranti anggen ngukuhang miwah nyokong GLN (Gerakan Literasi Nasional).

Barang breng jamparing, haok kapala perang balad Arab marentah lumpat. Beretek kabeh lumpat tarik, rob kana kandang-jaga bari surak, congo bedil diponcor-poncorkeun kana sela-sela pager. Borobot-borobot sora bedil terus morobot ti kaler ti kidul. Anu keuna ku jamparing tinggaloler di tegal, sawareh geus taya nu malire, ku batur pada ninggalkeun. Tapi hate kaprajuritanana ngarasa puas, dipangmaleskeun kanyerianana, suka hatena bisa keneh ngadenge nu tinggarero, tinggaroak, tingjarerit.